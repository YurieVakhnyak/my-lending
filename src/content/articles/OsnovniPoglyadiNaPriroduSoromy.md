---
title: "ОСНОВНІ ПОГЛЯДИ НА ПРИРОДУ СОРОМУ"
slug: "osnovni-poglyadi-na-prirodu-soromu"
date: "27.03.2009"
---

<div>
<div>Метою даної статті є короткий огляд проблеми сорому в сучасній психології.</div>
<div>Одне з найбільш глибоких досліджень сорому провів професор психології, спеціаліст з проблеми людських емоцій Керолл Ізард, спираючись на дослідження Сілвана Томкінса. Він пише, що «сором – це усвідомлення власної незграбності, непридатності або неадекватності в якійсь ситуації чи при виконанні якогось завдання, що супроводжується негативним переживанням – смутком, занепокоєнням або тривогою» [1, С. 303]. Таким чином, дослідник у визначенні природи сорому акцентує увагу на негативному самоусвідомленні, а також приписує йому негативні емоційні переживання.</div>
<div>Розглянемо, як визначають поняття сорому в психоаналітичній та гештальтистській течіях.</div>
<div>Представник класичної психоаналітичної школи Хелен Льюїс розглядає сором як комплекс почуттів, таких як зніяковілість, стриманість, соромливість, ніяковість, досаду, приниження [1, С. 299]. Юнгіанський аналітик Маріо Якобі визначає сором у подібний спосіб: «це ціла сім’я афектів, яка включає в себе не тільки почуття неповноцінності та приниження, але й сором’язливості, скутості, ніяковості тощо» [6, С. 6]. Разом з тим, дослідник вважає, що сором є окремою емоцією, яка безпосередньо пов’язана із недостатньою самоповагою та впевненістю, а також заниженою самооцінкою [6, С. 10].</div>
<div>Кліффорд Йорк із групою дослідників психоаналітичного напряму узагальнюють дані відповідної течії про сором у статті «Виникнення та функціонування сорому» (1990). Виходячи з основних положень, наведених у їхній статті, сором можна визначити як «потужний і хворобливий афект, який настає іноді неочікувано та може досягати приголомшуючих масштабів», «стирає всі інші почуття і думки», а також несе в собі «сильне відчуття &nbsp;оголеності (або страху оголеності), тілесної чи психологічної наготи» за наявності «як внутрішнього, так і зовнішнього референта», котрий сприймається як несхвальний або засуджуючий [7, С. 380].</div>
<div>Автори одного з найпопулярніших словників психоаналітичних термінів Б. Мур та Б. Файн, спираючись переважно на роботи З. Фрейда та його послідовників, &nbsp;визначають почуття сорому як «поняття, що відображає широкий спектр хворобливих аспектів - розгубленості, смиренності, приниження, безчестя, – що супроводжують почуття покинутості, відторгнення, ганьби чи втрати поваги з боку інших» [3, С. 253].</div>
<div>Огляд гештальтистських робіт почнемо з французького вченого і практика гештальттерапії Жана-Марі Робіна. Цей автор у своєму погляді на сором спирається на роботи С. Томкінса і розглядає це поняття в функціональній площині, а саме як регулятор рівня збудження: сором гальмує збудження, яке не відповідає соціальним нормам [5, С. 28].</div>
<div>Р. У. Рєзник у оглядовій статті про сором у гештальтерапії дає таке визначення: «сором – це емоційне переживання кимось своєї власної переконаності в тому, що він – абсолютно нікчемний, "поганий", що не має по своїй суті ніякої цінності тощо». При цьому дослідник говорить про відмінність його від провини, яка є емоційним переживання власної переконаності в тому, що людина зробила щось "погане". Він вказує, що провина стосується &nbsp;певної поведінки, вчинку, тоді як сором – людини в цілому [4, С. 7].</div>
<div>Розглянемо основні питання щодо природи сорому. Майже не викликає суперечок положення про притаманність людині сорому. Так, наприклад, Р. У. Рєзник у своїй статті вказує, що більшість вчених згодні з тим, що «сором у певних формах є невід'ємною частиною людей». К. Ізард відносить сором до базових емоцій людини. Про вроджений характер сорому говориться в дослідженні М. Якобі, в якому він спирається на приклади наявності сорому в різних культурах [6, С. 27].</div>
<div>Також майже всі дослідники згодні в тому, що сором може бути як «нормальним», так і хворобливим, навіть патологічним. При цьому більшість авторів зазначають, що наявність у людини хворобливого сорому може свідчити про певну патологію, тоді як його повна відсутність про це свідчить безперечно [7, С. 380].</div>
<div>Однак з визначень видно, що різні дослідники сорому по-різному розглядають його природу, зокрема по-різному відповідають на питання, що таке сором - емоція чи почуття.</div>
<div>До прихильників першої позиції можна віднести С. Томкінса, К. Ізарда, Р. У. Рєзника.</div>
<div>Чим відрізняється емоція від почуття? Тим, що друге поняття є похідним для першого, на якому воно ґрунтується.</div>
<div>Так, Ізард, спираючись значною мірою на дослідження С. Томкінса, у своїй теорії диференційних емоцій розглядає сором як одну з базових емоцій, хоча з однією поправкою: сором відповідає всім критеріям фундаментальної емоції, за умови якщо вважати рухи очей та голови мімічними проявами. Він додає, що разом з тим, якщо вважати експресивним компонентом ще й пантоміміку, то до фундаментальних емоцій можна включити також зніяковілість [1, С. 45, 52]. Р. У. Рєзник говорить, що сором є як «базовою, первинною емоцією (разом із зазвичай описуваними первинними емоціями гніву, суму, радості й страху), так і вторинною емоцією, тісно пов'язаною з первинною самосвідомістю. Остання форма розглядається як більш когнітивно опосередкована, наприклад, сором, ревнощі, заздрість, провина тощо» [4, С.8]. Слід зауважити, що Р. У. Рєзник не виділяє окремо зніяковілість, а вважає її ступенем сорому [4, ст. 8].</div>
<div>Прихильниками іншої точки зору, як бачимо, є більшість психоаналітичних дослідників. Так, у психоаналітичній літературі слову «сором» (shame), як правило, передує слово «почуття/відчуття» (sense), тому сором зазвичай визначається як «суміш» афектів.</div>
<div>Російський дослідник Є. П. Іллін, вступаючи в дискусію з &nbsp;К. Ізардом, &nbsp;вказує, що «базовими можна назвати тільки ті емоції, які мають глибокі філогенетичні корені», тобто ті, що притаманні не тільки людям, але й тваринам. А така емоція, як сором, до них не належить, оскільки притаманна тільки людині [2, С. 138].</div>



<div>Визначимо основні структурні компоненти, щоб якомога повніше визначити поняття сорому:</div>
<div>1. Це певного роду переживання (емоційне переживання, емоція, почуття, афект, група афектів, зніяковілість);</div>
<div>2. Соціальний феномен (завжди наявна мінімум ще одна особа (реальна, уявна, інтеріорізована, інтроектована, тобто реальна особа, що була присутня в минулому), окрім суб’єкта сорому);</div>
<div>3. Ця особа сприймається як така, що не підтримує, засуджує, негативно оцінює тощо;</div>
<div>4. Негативне переживання свого Я або деяких його частин;</div>
<div>5. Загострене усвідомлення «неадекватної» (з погляду суб’єкта сорому) частини Я або Я в цілому;</div>
<div>6. Відчуття оголеності, що є ознакою високої проникності границь.</div>
<div>Таким чином, слід відзначити важливість досліджень природи сорому як у загальнолюдському сенсі, оскільки він є дуже важливим інструментом соціалізації людини, зокрема, виховання дітей, так і в таких вузькоспецифічних областях, як психотерапія нарцисичних розладів, підготовка менеджерів різних ланок тощо.</div>
<div>Список використаних джерел:</div>
<div>1. Изард К. Эмоции человека. – М.: МГУ, 1980. – 402 с.</div>
<div>2. Ильин Е. П. Эмоции и чувства. – СПб: Питер, 2001. – 752 с: ил</div>
<div>3. Психоаналитические термины и понятия: Словарь/Под ред. Борнесса Э. Мура и Бернарда Д. Фаина / Перев, с англ. А.М. Боковикова, И.Б. Гриншпуна, А. Фильца. — М.: Независимая фирма "Класс", 2000. — &nbsp;304 с.</div>
<div>4. Резник Р.В. "Порочный круг" стыда: альтернативный гештальт-подход // Российский гештальт. Новосибирск; Москва, 1999, С. 9-24.</div>
<div>5. Робин Ж.-М. Стыд// Гештальт-2002. – М., 2002. – С. 28-37.</div>
<div>6. Якоби М. Стыд и истоки самоуважения. М.: Ин-т аналит. психологии, 2001. – 249 с.</div>
<div>7. The Psychoanalytic Study of the Child. XLV, 1990: The Development and Functioning of the Sense of Shame. Clifford Yorke, Balogh T, Cohen P, Davids J, Gavshon A, McCutcheon M, McLean D, Miller J, Szydlo J. Pp. 377- 409.</div>
<div>&nbsp;</div>
</div>