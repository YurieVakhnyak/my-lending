---
title: "Що таке емоції та навіщо вони треба?"
slug: "sho-take-emociyi-ta-navisho-voni-treba"
date: "12.03.2025"
---

<p><span style="font-weight: 400;">Що таке емоції і навіщо вони нам треба? Чому їм приділяється скільки уваги у консультуванні? У цій статті коротко розгляну базові емоції.</span></p>
<p><span style="font-weight: 400;">Як і більшість психологів,&nbsp; я значну роль приділяю емоціям та їх розпізнаванню у своїй практиці.&nbsp;</span></p>
<p><span style="font-weight: 400;">У гештальтистів популярні запитання - що ти відчуваєш? Що зараз з тобою?&nbsp;</span></p>
<p><span style="font-weight: 400;">Для чого такі питання? Навіщо розбиратися в емоціях? Емоції пов’язані із потребами. А однією із задач для відновлення здорового функціонування людини є свідоме задоволення потреб, які відповідають цінностям.</span></p>
<p><span style="font-weight: 400;">Отже, що таке емоції? </span><strong>Емоції </strong><span style="font-weight: 400;">- це психофізіологічні реакції організму на зміни, які підготовлюють наш організм до цих змін.&nbsp;</span></p>
<p><span style="font-weight: 400;">При цьому еволюційна доцільність дещо змінилася. Психіка після прочитання новин підготувала організм копати помиральну яму, а у нас не те що діляночка ще не підготовлена, навіть лопати під рукою немає. Тобто, організм приготувався щось робити (копати), а ми в цей час, можемо навіть не рухатися, хоч і перебуваємо під дією стресу.</span></p>
<p><span style="font-weight: 400;">Для психологів особливо важливим є </span><strong>когнітивний компонент</strong><span style="font-weight: 400;"> емоцій, який містить оцінку, сприйняття та осмислення того, що відбувається в середовищі, таких, наприклад, як новини. </span><em><span style="font-weight: 400;">Усвідомлення </span></em><span style="font-weight: 400;">цього значним чином дозволяє модерувати протікання емоційних станів. Зокрема, своїм ставленням до емоцій та рішеннями, які за цим стоять. Це може або поглиблювати цей стан, розвивати його або супроводжувати, тим самим модеруючи, видозмінюючи його. Кожна із емоцій - це континуум інтенсивності, від найменшої - на прикладі з емоцією гніву - це роздратування, до найбільшої - лють. І одна справа усвідомити цю емоцію, коли вона найнижчої інтенсивності, інша справа - коли вона уже поглинає людину. Саме тому розпізнаванню приділяється так багато уваги.&nbsp; Як своїх емоцій, так і емоцій інших людей.</span></p>
<p><span style="font-weight: 400;">Важливою частиною емоцій людини є мімічні прояви. Це </span><em><span style="font-weight: 400;">комунікативна </span></em><span style="font-weight: 400;">функція. Людина сповіщає інших про свій стан та дізнається про стан інших. Якщо вона виражає страх — це сигнал насторожитись. Якщо радість — усе добре, можна розслабитися. Такі групові реакції можуть протікати досить швидко, щоб попереджувати усю групу. Це відбувається в тому числі і через емоційне зараження. Мімічним проявам емоцій значну увагу приділяв Пол Екман,&nbsp; класифікацію якого я буду використовувати у цій статті. Серіал “Теорія брехні” спирався саме на його дослідження.</span></p>
<p><span style="font-weight: 400;">У цій статті хочу оглядово&nbsp; розглянути основні емоції. Буду спиратися на 2 класифікації: Пола Екмана та Керола Ізарда.&nbsp;&nbsp;</span></p>
<p><strong>Екман </strong><span style="font-weight: 400;">виділяє </span><strong>7 базових емоцій</strong><span style="font-weight: 400;">: щастя, сум, здивування, страх, гнів, огида, презирство</span></p>
<p><strong>Ізард </strong><span style="font-weight: 400;">називає їх фундаментальні. Виділяє ті ж самі емоції, що і Екман, але додає ще пізнавальну емоцію - інтерес та дві соціальні - сором та провина.</span></p>
<p><span style="font-weight: 400;">Кожна із емоцій важлива. Із них формуються різні афективни стани, як їхня суміш.</span></p>
<p><strong>На що я звертаю увагу у практиці?</strong><span style="font-weight: 400;"> Чи емоції, про які говорить людина, для неї приємні або неприємні, наближають чи віддаляють від стимулу, куди спрямовані - на себе або назовні (на якийсь предмет, людину тощо).</span></p>
<p><span style="font-weight: 400;">Також слід враховувати, що </span><em><span style="font-weight: 400;">емоції </span></em><span style="font-weight: 400;">це збільшення </span><em><span style="font-weight: 400;">збудження</span></em><span style="font-weight: 400;">, енергетизація процесу, яка потрібна для певної адаптивної поведінки. Для балансу за цим має слідувати зміна - спокій, сповільнення, пригальмування, відпочинок. У випадку із маніями, залежностями, вигоранням саме відсутність такого сповільнення може бути проблемою.&nbsp;</span></p>
<p><span style="font-weight: 400;">Розглянемо окремо кожну із емоцій та на що вони можуть вказувати.</span></p>

<p><strong>Щастя, радість, задоволення </strong><span style="font-weight: 400;">- вказує на задоволення якоїсь потреби. Це показник того, що нам щось подобається і ми хочемо повторити це ще раз, хочемо більше цього&nbsp; у нашому житті, хочемо наблизитись до нього. Це важливо у питаннях розрізнення </span><em><span style="font-weight: 400;">істинних бажань</span></em><span style="font-weight: 400;">, </span><em><span style="font-weight: 400;">потреб</span></em><span style="font-weight: 400;">, </span><em><span style="font-weight: 400;">цінностей </span></em><span style="font-weight: 400;">та </span><em><span style="font-weight: 400;">інтроєктів</span></em><span style="font-weight: 400;">. Їх супроводжують різні емоції за своєю суттю.&nbsp;</span></p>
<p><span style="font-weight: 400;">У випадку із залежностями - саме задоволення лежить в основі. Хоча це може бути заміщення таких емоцій та станів, як сором, провина, роздратування, втома абощо. Ніби бажання перебити&nbsp; непереносимі стани чимось приємним. Тому суб’єктивно важкі емоції можуть бути тригерами залежної поведінки. Робота з ними, контроль імпульсу та диверсифікація джерел задоволення - можливі напрямки роботи.&nbsp;</span></p>
<p><strong>Здивування, подив</strong><span style="font-weight: 400;"> - це орієнтувально-пізнавальний рефлекс, реакція на різкі зміни у середовищі. В залежності від оцінки за ним слідує інша емоція - радість, інтерес або страх, тривога абощо. Головна задача - привернути нашу увагу.</span></p>
<p><span style="font-weight: 400;">Тісно з цим пов'язана емоція </span><strong>інтересу</strong><span style="font-weight: 400;">. Після орієнтації продовжується дослідження, усвідомлення та розуміння отриманих стимулів. Інтерес - позитивна мотивація. Пошук того що цікаво клієнту у його житті часто виступає однією із основних задач консультування. Особливо, коли&nbsp; клієнт повністю оповитий інтроєктами (жорсткими неусвідомлюваними переконаннями) та обмеженнями у своїй діяльності. Типу, ти маєш бути - лікарем, адвокатом, бізнесменом, “тільки бізнес дасть добі гроші”, “наймана робота - це надійно і безпрограшно”, “економіст - професія майбутнього” і т.д. У такому разі, клієнт не спирається на свій інтерес, а орієнтується на інших або переконання, які нав’язали інші всупереч його інтересам (часто це батьки або інші близькі). Отже, інтерес - це рух до стимулу.</span></p>
<p><span style="font-weight: 400;">Здивування та інтерес - дуже важливі для поведінкової активації, поведінкових експериментів, коли потрібно почати щось нове, почати вихід із депресивних станів, працюватати із тривожно-фобічними розладами. У складних випадках цього не буде достатньо і потрібно також медичне лікування. Але важливо помічати свої прояви здивування та інтересу у таких ситуаціях, що може спростити зміну способу життя, яке можливо і призвело до таких станів.</span></p>
<p><strong>Страх </strong><span style="font-weight: 400;">- емоція небезпеки. Хочеться віддалитися та відповзти від стимулу подалі, прикинутись мертвим (завмерти). Небезпека порушення цілісності та життєдіяльності. Саме у такій реакції як “бий, застигни або біжи”, страх відіграє суттєву роль. Три типові реакції на стрес. Багато перетинань із тривогою. Але тривога це незрозуміле напруження. А страх, має предмет. Лякає щось конкретне. Дуже корисна і важлива емоція, особливо під час бойових дій, оскільки вона зберігає життя.</span></p>
<p><strong>Гнів, злість, роздратування</strong><span style="font-weight: 400;"> - дуже енергетична емоція. Активний&nbsp; захист цілісності та своїх меж. В тому числі і після страху,у такому разі, це реакція - бий. Це про підготовку до активного відстоювання меж, відмежовування від стимулу. Енергія, яка виникає, може бути спрямована на таке відстоювання - на ззовні, а може бути направлена на себе - аутоагресія. Також може бути просто утримана. І те і те - це </span><em><span style="font-weight: 400;">ретрофлексія злості</span></em><span style="font-weight: 400;">. Кожен із цих варіантів - це спосіб адаптації. Якщо він заскорузлий, то це може потребувати корекції. Окрім того, злість - це </span><em><span style="font-weight: 400;">сигнал </span></em><span style="font-weight: 400;">порушення меж. Якщо є якась із цих емоцій - злість, роздратування чи гнів - придивись, що саме порушено?</span></p>
<p><strong>Огида, відраза, тошнота </strong><span style="font-weight: 400;">- дуже цікава емоція. Спрямовує нас від стимулу. Пов'язана із чимось неприємним, поглинанням чогось нездорового, інтоксикацією організму. Може вказувати на те, що чогось забагато. Спрямована на очищення. Може бути пов’язана із прийняттям чогось неприйнятного, травматизацією. Гнів - емоція щоб відштовхнути щось, що завдає болю, прогнуло наші межі, а відраза - виявити та викинути за свої межі те що всередині або відповзти від чогось, що погано пахне. Як я згадував у статті про сором, на думку Фішера - сором - це ретрофлексована відраза, тобто зупинена, проковтнута та невиражена. І тому можливість відкидати те, що не подобається допомагає у боротьбі із токсичним соромом.</span></p>
<p><strong>Сум, страждання, горе, горювання, смуток</strong><span style="font-weight: 400;"> - це емоційний відповідник переживання болю. Як ніби відкрита рана, яка потребує окремої уваги та догляду для відновлення. Хоча насправді для психіки так і є, адже активуються ті ж ділянки мозку, що і при фізичному болю. Це складно ігнорувати, адже свідчить про кардинально порушені межі, відновлення яких потребує часу та зусиль. Постійний смуток супроводжує різні депресивні стани. Сум - пов'язаний із втратою чогось. Це можуть бути різні речі - від втрати якоїсь можливості, до втрати близьких. В загальному - це пригнічення активності, енергія спрямована на </span><em><span style="font-weight: 400;">асиміляцію </span></em><span style="font-weight: 400;">(обробку, засвоєння та прийняття того, що сталося), сигналізацію та відновлення. Також спрямована на активацію поведінки підтримки з боку інших людей. Емпатійне бажання допомогти людині, яка страждає і виражає горе є природнім.&nbsp;</span></p>
<p><strong>Сором і провина</strong><span style="font-weight: 400;"> - соціальні емоції регуляції поведінки. Через них, суспільство встановлює межі прийнятного. Емоції негативного окрасу, суб'єктивно неприємні. Хочеться віддалитися від стимулу - не повторювати небажану поведінку. Про них писав у окремих статтях.</span></p>
<p><strong>Презирство </strong><span style="font-weight: 400;">- це щось про соціальну огиду як на мене. Важлива у соціальній взаємодії та ієрархії, зокрема як покарання порушників соціальних норм. Часто супроводжується також осудом, соромом та провиною. Тільки сором і провина у того, хто порушує правила, а осуд і презирство у тих, хто оточує порушника. З одного боку це знецінення іншого через його статус, моральні якості тощо, а також це спосіб захиститись від знецінення та сорому, про що я говорив у статті про сором.&nbsp;</span></p>
<p>&nbsp;</p>
<p><span style="font-weight: 400;">Отже, емоції відіграють ключову роль у нашому житті, оскільки вони допомагають нам адаптуватися до змін у середовищі, розпізнавати власні потреби та регулювати взаємодію з іншими. Вони не лише відображають наше ставлення до подій, а й визначають нашу поведінку. Базові емоції,&nbsp; є фундаментальними у формуванні наших переживань та рішень.</span></p>
<p><span style="font-weight: 400;">У психологічній практиці важливо розпізнавати та усвідомлювати як власні емоції, так і емоції клієнта. Вміння ідентифікувати, приймати та регулювати емоційні стани допомагає людині краще розуміти себе, задовольняти свої потреби та будувати здорові стосунки. Особливо розпізнавання емоцій низької інтенсивності, оскільки у цьому випадку набагато більше вибору та гнучкості. У такому випадку не емоція керує нами, а ми вибираємо як реагувати на неї - проживати, ігнорувати, спостерігати, пригнічувати, відволікатися, супроводжувати, розуміти стимул і т.д.</span></p>
<p><span style="font-weight: 400;">Важливою задачею, окрім розпізнавання, є їх валідація. Тобто прийняття та нормалізація. Адже одне діло відчувати емоцію, переживати емоційний стан, а інша справа, як із цим поводитись та які рішення приймати. Тому знову повертаємося до усвідомлення як ключового компоненту у гештальт-підході. Адже неусвідомлення впливу емоцій призводить до імпульсивної, часто деструктивної поведінки, а також руху не в тому напрямку, в якому б дійсно хотілося.</span></p>
<p><span style="font-weight: 400;">Важливою навичкою є утримування в переживанні без його уникнення і без повного поглинання цим станом. Відповідна фраза гештальтистів: “побудь з цим” (переживанням). Тобто не пробігай, не уникай, а зверни увагу, відчуй на рівні тіла. Це збільшення толерантності до переживань, тобто можливість спокійніше утримуватися в ньому не тонучи.</span></p>
<p><span style="font-weight: 400;">Оскільки емоція - це збудження, то важливо також звертати увагу на баланс. Має бути час на відпочинок, відсутність емоційних стимулів, спокійна діяльність, в тому числі і сон. Батьки вам розкажуть, що буває з дітьми, в кінці насиченого сповненого інтересу, радощів та задоволення дня. Якщо дитина не відпочиває, не має перерви, то це призводить до перенапруження нервової системи дитини. В кращому випадку, у неї несподівано активуються процеси гальмування і вона&nbsp; засне. В гіршому - істерика, плач дитини вам забезпечені. Дорослі ж, часто набагато упертіші в ігноруванні збудження, яке призводить до виснаження. Вигорання може бути наслідком такого ігнорування.</span></p>
<p><span style="font-weight: 400;">Тож будьте уважні до своїх емоцій та емоцій ваших близьких. </span></p>