---
title: "Що таке сором та як боротися з хворобливим соромом?"
slug: "sho-take-sorom-ta-yak-borotisya-z-hvoroblivim-soromom"
date: "29.05.2025"
---

<p><span style="font-weight: 400;">Уявіть собі наступну ситуацію: ви танцюєте самі для себе у місці, де може з’явитися хтось інший. Ви насолоджуєтеся процесом, коли раптово заходить інша людина, і ви відчуваєте ніяковість. Ви зупиняєте танець або ж перестаєте отримувати задоволення від нього, адже вся ваша увага раптом зосереджується на тому, як ви виглядаєте. (Цей приклад, здається, був описаний Жан-Марі Робіном.)</span></p>
<p><span style="font-weight: 400;">Що тут відбувається? Відчуття задоволення раптово переривається – енергія збудження пригальмовується у момент появи зовнішнього спостерігача. Важливо підкреслити, що саме цей спостерігач, у випадку сорому, сприймається як той, хто не підтримує ваш процес танцю, а скоріше засуджує. Проте, якщо ця людина є вашим другом і приєднується до танцю або інакше підтримує вас, тоді ваше задоволення може продовжуватися залежно від рівня близькості та довіри до цієї особи.</span></p>



<p><span style="font-weight: 400;">Подібна ситуація може відбуватися і в інших аспектах життя: сором’язлива людина може соромитися попросити про допомогу продавчиню або заговорити з особою, яка їй сподобалась.</span></p>
<p><span style="font-weight: 400;">Таким чином, з наведених прикладів ми можемо виділити кілька аспектів сорому:</span></p>
<ol>
<li style="font-weight: 400;"><strong>Емоційний аспект</strong><strong><br /></strong><span style="font-weight: 400;">— це переживання, афективний стан, який може супроводжуватися бажанням зникнути, «зменшитися», сховатися чи втікти, а також відчуттям оголеності і проникності границь. Це проявляється у відведені очей, униканні зорового контакту, нахилянні голови, прикритті обличчя руками, а також почервонінням щік та голови</span></li>
<li style="font-weight: 400;"><strong>Викривлене сприйняття себе</strong><strong><br /></strong><span style="font-weight: 400;">—&nbsp; сором пов’язаний із сприйняттям себе через призму уявлень інших людей (культури, соціуму, групи осіб тощо). Самооцінка знижується, майже зникає, з'являється відчуття своєї лихості, недостатності, невідповідності</span></li>
<li style="font-weight: 400;"><strong>Залежність від спостерігача</strong><strong><br /></strong><span style="font-weight: 400;">Відчуття сорому виникає у відповідь на присутність спостерігача, незалежно від того, як він насправді до вас ставиться. Головне це те, якою ви вважаєте його оцінку. Ця людина також може бути уявною, тобто всередині вас, як внутрішній критик.</span></li>
</ol>
<p><span style="font-weight: 400;">Отже, сором — це афективний стан, який виражається у відчуттях неповноцінності, невідповідності та недостатності. Він характеризується підвищеною вразливістю, чутливістю, відчуттям оголеності, проникністю особистісних меж і пов’язаний із спостерігачем (зовнішнім або внутрішнім), який засуджує. Протилежністю сорому є відчуття гідності та поваги. Хоч сором часто пов'язаний із провиною, але слід їх розрізняти. Сором більше стосується того, ким </span><strong>я є</strong><span style="font-weight: 400;">, коли щось роблю неправильно, а провина - того, що я </span><strong>роблю</strong><span style="font-weight: 400;">, щось неправильно. Тобто сором, це про мене, я якийсь не такий, а провина про мої дії, я роблю щось не так.</span></p>



<p><span style="font-weight: 400;">Багато дослідників сходяться в думці, що відсутність сорому точно свідчить про розлад, а от його надмірність - не обов'язково. Водночас варто розрізняти активне уникнення сорому та нечутливість до нього і дійсну його відсутність, як це спостерігається, наприклад, у психопатичних особистостей (антисоціальний розлад).</span></p>
<p>&nbsp;</p>
<p><strong>Навіщо нам сором?
<p></strong><span style="font-weight: 400;"> Різні дослідники розглядають наступні функції сорому:</span></p>
</p>
<ol>
<li style="font-weight: 400;"><strong>Регулятор збудження та активності, в т.ч. агресії.</strong><strong><br /></strong><span style="font-weight: 400;">Сором діє за допомогою соціальних норм, яких дотримується людина, яка його відчуває. Якщо емоції зашкалюють, сором пригальмовує активність, що може вийти за межі прийнятного. Це особливо помітно у дітей, у яких ще не сформовані внутрішні бар’єри. Батьки, прямо, використовуючи засудження, присоромлення чи покарання, або непрямо, через відсутність підтримки, ігнорування та непідкріплення, створюють надбудови, які згодом перетворюються на відчуття сорому та провини. Згідно досліджень, сором зазвичай з’являється у віці 12–18 місяців.</span></li>
<li style="font-weight: 400;"><strong>Відповідність ситуації.</strong><strong><br /></strong><span style="font-weight: 400;">Сором допомагає визначити, наскільки доречними є певні дії у конкретній ситуації, адже для кожної дії існує своє місце та час. Одне діло ологитися під час купання в душі, інша справа - під час вручення Греммі або як у казці про голого короля. Якщо рівень сорому надмірний, це може призвести до того, що людина відчуватиме себе «замороженою», а її дії здаватимуться завжди недоречними.</span></li>
<li style="font-weight: 400;"><strong>Регуляція величини власної компетентності або взагалі власної величини.</strong><strong><br /></strong><span style="font-weight: 400;">Сором допомагає зберігати реалістичне уявлення про власні здібності і майстерність, не дозволяючи занадто роздуватися. Наприклад, якщо людина вважає себе величезною зіркою, але реальність її розчаровує, то у неї виникає сором. Це явище іноді експлуатують на конкурсах, наприклад, типу «Голос країни», коли учасники, впевнені у своїй майстерності, насправді викликають сміх та сором у глядачів. Проте існує і зворотній бік: коли людина намагається проявити себе в токсичному або невідповідному середовищі. Наприклад, талановита розумна дитина, яка зазнає булінгу у школі.</span></li>
<li style="font-weight: 400;"><strong>Показник близькості між людьми.</strong><strong><br /></strong><span style="font-weight: 400;">Сором може сигналізувати про занадто швидке зближення у стосунках. Якщо люди зближуються надто швидко, що характерно для співзалежних типів поведінки, сором вказує на те, що варто сповільнитися. Адже те, що ви готові розповісти близькій людині або якось взаємодіяти з нею, може викликати сором із людиною менш знайомою.</span></li>
</ol>
<p><span style="font-weight: 400;">Мекк’юн вказує на зв'язок сорому і потреби, яка з ним пов’язана. Вони настільки сплітаються, що при іноді при раптовій появі цієї потреби, з'являється лише сором. Наприклад, замість бажання спілкуватися, або того щоб якось проявитися, як от голосно погукати когось, з'являється сором.</span></p>
<p><span style="font-weight: 400;">Фішер вказує, що самокритика слугує для того, щоб загальмувати поведінку, яка буде покарана іншими. Тобто спочатку нам вказують на неприйнятну поведінку, а потім це стає самокритикою. Якщо ж середовище агресивне, то будь-які наші прояви можуть супроводжуватися самостримуванням. Це в подальшому може потребувати корекції.</span></p>
<p><span style="font-weight: 400;">Іще сором часто маскується под інші емоції, такі як гнів, презирство чи заздрість, що дозволяє людині уникнути власної вразливості. Наприклад, коли хтось відчуває глибокий сором через невдачі або помилки, це може трансформуватися в гнів на себе або на інших, як спосіб відволіктися від болю і сорому. Людина може обурюватися на колег чи друзів, коли її досягнення або здібності порівнюють із іншими, адже гнів у цьому випадку виступає як захисна реакція, що приховує внутрішнє відчуття недостатності та невідповідності.</span></p>
<p><span style="font-weight: 400;">Іншим прикладом є прояв презирства, коли замість того, щоб визнавати свою уразливість чи сором, людина може відчувати себе вищою за інших. Таке відчуття дозволяє не зосереджувати увагу на власних внутрішніх конфліктах, а спрямувати його на негативне оцінювання оточення. Аналогічно, заздрість може бути прикриттям сорому: людина, яка почувається недостатньою через власні невдачі, може заздрити успіхам інших, намагаючись таким чином уникнути почуття сорому</span></p>



<p><span style="font-weight: 400;">Що дає нам таке розуміння сорому?&nbsp;</span></p>
<p><span style="font-weight: 400;">Це можливість придивитися до цього почуття у близьких стосунках та у стосунках, що тільки формуються. Якщо ви помічаєте відчуття ніяковості чи сорому (звичайно, якщо для вас не характерний тотальний хворобливий сором, як у соціофобічному розладі), це дає можливість побудувати здоровіші стосунки. Ви зможете уникнути «залипання» одне в одному зі швидкістю комети, а потім несподівано виявити, що перебуваєте у надто близьких, аб’юзивних, деструктивних або інших нездорових взаєминах.</span></p>
<p><span style="font-weight: 400;">Аспект спостерігача, який засуджує та не підтримує, вказує на важливість підтримки у випадках неадекватного сорому – тобто коли його рівень не відповідає ситуації. Як говорять гештальтисти: «Сором — це процес переривання підтримки у полі». Варто звернути увагу на те, як відбувається втрата гідності, підтримки та самопідтримки. У таких ситуаціях корисно задати собі питання:</span></p>
<ul>
<li style="font-weight: 400;"><strong>Як я підтримую себе?</strong><strong><br /></strong><span style="font-weight: 400;">Що я можу зробити, щоб легше пережити цю ситуацію? Це може стосуватися також пошуку підтримки з боку інших або пошуку ресурсу у відпочинку, улюблених справах, приємному підтримуючому спілкуванні з друзями і т.д.</span></li>
<li style="font-weight: 400;"><strong>Як я шукаю того, хто може підтримати мене?</strong><strong><br /></strong><span style="font-weight: 400;">Як я звертаюсь за підтримкою? Чи не є мій спосіб прохання способом закріплення сорому, який відштовхує інших? Якщо для мене характерне залежність від інших, то як я більше можу спиратися на власні сили?</span></li>
</ul>
<p><span style="font-weight: 400;">Виходячи з визначення сорому, цей процес можна розгорнути психодраматично, виділяючи три ролі:</span></p>
<ol>
<li style="font-weight: 400;"><strong>Той, хто соромиться.</strong></li>
<li style="font-weight: 400;"><strong>Той, хто засуджує.</strong></li>
<li style="font-weight: 400;"><strong>Той, хто спостерігає.</strong></li>
</ol>



<p><span style="font-weight: 400;">При цьому останні дві ролі можуть бути однією особою. Ролі можуть бути як реальними, так і уявними, тобто внутрішніми (наприклад, внутрішнім критиком). Така робота особливо ефективна в групі, де клієнт проєктивно обирає ці ролі і працює з ними, або в індивідуальній роботі, коли клієнт сам може прожити різні ролі, потренуватися підтримувати себе або взяти на себе роль засуджуючого. Це може допомогти інтегрувати різні сторони особистості та виявити цікаві аспекти мотивації та переживань.</span></p>
<p><span style="font-weight: 400;">Під час сорому ми витрачаємо багато енергії на стримування внутрішнього розколювання: є частина, що діє, переживає, існує, і є частина, яка спостерігає – ще й з осудом. Або ж, навпаки, відбувається втрата усвідомлення себе та затуманення мислення. Противагою цьому є усвідомлення (awareness) – коли я є тим, ким я є, тим, хто діє та перебуває тут і зараз. Це безоціночне спостереження за процесом та його безпосереднє переживання, а не спостереження зі сторони, як у випадку сорому. Важливо звертати увагу на тілесні відчуття, дихання, сам процес з цікавістю. В тому числі уважно подивитися що відбувається довкола. Якщо є фігура, що соромить: «Ти не так це робиш! Це недостатньо! Це некрасиво! Ти некрасивий! Ти ніякий! Ти злий!», то варто подивитися на його дії без пристрасті, спокійно, з інтересом: з’ясувати, чого він хоче, що намагається сказати, на кого схожий, що його турбує. Або, можливо, пристрасно послати його – це вже інший підхід - конфронтація. В будь-якому разі, важливо помітити критика, дати йому голос, а також дати голос собі, щоб мати можливість просто бути або відповісти критику. Можна також спробувати замінити голос критика на підтримку, яку ви б могли дати своєму близькому другові.</span></p>
<p><span style="font-weight: 400;">Також дієвим буде проведення експерименту у звичайному житті. Наприклад, у моєму житті у студентські роки мав місце поведінковий експеримент. Ще до того, як я почав учитися на психолога я брав участь у групі розвитку. Завдання звучало так: за тиждень сказати 40 компліментів, але не більше ніж 4 одній людині. Компліменти мали бути щирими, з цікавістю, зосередженими на тому, що дійсно подобається в іншій людині. Так за перший тиждень мені з великою складністю вдалося зробити лише 4 комплімента, а наступного тижня я уже виконав завдання. Для мене стало очевидним: ніякі мої роздуми не могли замінити переживання того, що світ не настільки ворожий, як я думав. Я отримував позитивне підкріплення: абсолютна більшість людей раділи, іноді дивувалися, іноді відчували легку ніяковість або просто дякували, але ніхто не кидався на мене з прокльонами, як я того очікував. На власному досвіді я відчув, що замість засудження і сорому я отримував більше задоволення від процесу, а відчуття самоцінності лише відновлювалося. Тобто, якщо входити у контакт з іншими позитивно налаштованим, доброзичливим і з цікавістю до нового досвіду, з великою ймовірністю ви отримаєте у відповідь те ж саме. Звісно, час і місце відіграють свою роль. Але тут головне вибудувати прийнятні сходинки експерименту - від найпростіших для вас, до більш складних. Ну і звісно мати мужність це робити.</span></p>
<p><span style="font-weight: 400;">Схожі на поведінкові експерименти є рішення від Віктора Франкла з логотерапії – </span><em><span style="font-weight: 400;">парадоксальна інтенція</span></em><span style="font-weight: 400;">. Це може виглядати так: наприклад, стендап-комікесса Настя Зухвала, згадувала, що їй запропонували виступити «якнайгірше» – опозоритися по повній, у відповідь на страх виступів. Замість уникання досвіду людина намагається максимально повно його прожити ще й підсилити. Або ж, приклад від Франкла, якщо людина боїться, що інші побачать її піт, вона може визнати це і показати, наскільки сильно і круто може пітніти. Таким чином відбувається прийняття цього стану, і сором і страх парадоксально відступають. Така практика також інтегрована у гештальт-підході у вигляді технік.</span></p>
<p><span style="font-weight: 400;">У гештальт-терапії особливу увагу приділяють переживанню сорому, а не його уникненню. Проводять «декастрофізацію» сорому, що зменшує спіраль його розкручування, адже сором провокує уникання, яке виражається у бажанні зникнути, втікти від осуду. Працюють над відновленням процесу підтримки та конфронтацією з осудом. Нейтральне спокійне спостереження за його проявом під час сесії, теж відіграє свою роль у прийнятті сорому.</span></p>
<p><span style="font-weight: 400;">Експериментом для клієнта може стати уважне спостереження за тим, що дійсно відбувається навколо. Людина, яка соромиться, часто втрачає зв’язок з оточенням, втікаючи у свій внутрішній світ осуду, і може не помічати підтримки, що надходить ззовні. Можна спробувати знайти людину, яка вас підтримує, або придивитися до тієї, яка справді засуджує, і вступити з нею в контакт, спробувати дізнатись причини. Це ризиковано, тому все залежить від ситуації та вашого власного ресурсу.</span></p>
<p><span style="font-weight: 400;">Philipson вважає, що сором часто є не автентичною відповіддю на теперішню ситуацію, а спогадом про минулі образи й засудження. Відновлення здатності відчувати природну відразу і можливість відторгнення того, що не підходить може стати важливим кроком до емоційного зцілення та здоровішого самовираження. Тобто робота із психологічними межами буде дуже корисною - увага до порушення ваших меж іншими, наприклад, погодження на те, чого ви не хочете, можливість відмовлятися з опорою на свої внутрішні потреби, а не зовнішні прохання. Це та сама асертивність. Клієнтам часто говорю, що перед тим як на щось погодитись, дайте собі час. Це дозволить вам узгодити для себе чи є у вас бажання і можливість відповідати ствердно на будь-які прохання. Наприклад, дай мені час подумати чи я можу. Давай я тобі відповім через кілька хвилин, годин, сьогодні ввечері. Цей час дозволить вам не вступати у конфлікт із самим собою, якщо ви швидко на щось погодитесь. А також уникнути сорому, провини чи роздратування, якщо ви зрозуміли, що пообіцяли зашвидко.</span></p>
<p><span style="font-weight: 400;">Отже, відсутність сорому або його наявність, що відповідає ситуації - це можливість побудувати здорові стосунки, проявлятися, бути присутнім серед інших, бути видимим і отримувати від цього задоволення. Чого і вам бажаю. </span></p>