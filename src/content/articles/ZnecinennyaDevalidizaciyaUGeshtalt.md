---
title: "Знецінення (девалідизація) у гештальт-підході. Теорія і практика"
slug: "znecinennya-devalidizaciya-u-geshtalьt-pidhodi-teoriya-i-praktika"
date: "27.01.2025"
---

<div>Заздалегідь попереджаю: вийшло не надто добре, стаття не дуже вдалася. Не знаю, чи варто вам читати далі. Хоча яка мені різниця? Мені байдуже, що ви про це подумаєте.</div>
<div>Поговоримо про знецінення у гештальт-підході. Що це за механізм? Які бувають приклади знецінення та як із цим працювати — як самостійно так і з психологом?</div>

### **Що таке знецінення?**

<div>Знецінення (або девалідизація, від англ. valid — «дійсний», «важливий») — це механізм переривання контакту в гештальт-терапії. Його суть полягає в запереченні або приниженні власних чи чужих переживань, почуттів або досвіду.</div>
<div>Знецінення може бути спрямоване як на себе (власні переживання, потреби, досягнення), так і на інших людей. Наприклад, на початку цього тексту я сам одразу знецінюю результати своєї роботи: «вийшло не надто добре». Причини такого знецінення можуть бути різними. Скажімо, щоб захиститися від критики (через чутливість до неї), я заздалегідь сам себе критикую й принижую власні здобутки, тим самим знижуючи очікування.</div>
<div>У другій частині свого повідомлення я знецінюю важливість думки читача: «Мені байдуже, що ви подумаєте». Це водночас заперечення моєї власної потреби у визнанні, увазі та повазі з боку інших.</div>
<div>Тобто знецінення може бути спрямоване:</div>
<div><strong>Зовні</strong>: «Ваша думка — ніщо».</div>
<div><strong>На себе</strong>: «Моя потреба у визнанні не варта уваги».</div>

### **Знецінення у циклі контакту**



<div>Цикл контакту в гештальт-підході складається з чотирьох етапів: передконтакт, контактування, повний контакт і постконтакт.</div>
<div>Девалідизація зазвичай проявляється на етапі засвоєння досвіду (постконтакт). Наприклад: «Я щось зробив, але одразу знецінив, тому це не стало моїм досвідом, частиною мене». Асиміляції не відбулося.</div>
<div>Хоча знецінення може виникати і на етапі контактування. Ви усвідомлюєте потребу, починаєте діяти, але стикаєтеся з труднощами. І замість того, щоб знайти нове рішення, ви знецінюєте свою потребу й емоції, які з нею пов’язані.</div>
<div>Або приклад із передконтакту: «Мені чогось хочеться, але я не знаю, чого саме, та й не буду намагатися зрозуміти — це не на часі». Це знецінення потреби ще до її усвідомлення.</div>

### **Приклади самознецінення**

<div><strong>Применшення своїх зусиль</strong>:</div>
<ul>
<li>«Будь-який дурень на це здатний».</li>
<li>«Хіба це щось особливе?»</li>
</ul>
<div>За цим часто стоять інтроєкти: «Мої зусилля нічого не варті», «Я не можу зробити нічого гідного уваги», «Я не маю права пишатися собою».</div>
<div><strong>Знецінення своїх емоцій</strong>:</div>
<ul>
<li>«Мені сумно, але це не важливо — іншим зараз набагато гірше».</li>
</ul>
<div>Це може свідчити про заперечення потреби в підтримці, контакті чи неготовність до переживання втрати.</div>
<div><strong>Порівняння з ідеальним</strong>:</div>
<ul>
<li>«Можна було зробити краще».</li>
<li>«Все, що не ідеальне, нічого не варте».</li>
</ul>
<div>У такий спосіб будь-який результат можна знецінити.</div>
<div><strong>Заперечення своїх почуттів</strong>:</div>
<ul>
<li>«Мені подобається ця людина, але ці почуття не взаємні. Ну, і байдуже. Вона все одно не така вже й хороша».</li>
</ul>
<div>Це знецінення власних почуттів і потреби, яка за ними стоїть, а також знецінення самого суб'єкта потреби</div>
<div><strong>Знецінення різних потреб</strong>:</div>
<ul>
<li>Дитина хоче ігрову приставку, але вона занадто дорога. Реакція: «Та й без неї добре жилося, не така вона і класна».</li>
</ul>
<div>Знецінення потреби й об'єкту потреби. </div>
<ul>
<li>«Новий одяг? Та навіщо? Старий же зручний, не дуже й порваний».</li>
</ul>
<div>Знецінена потреба у статусності, самовираженні, можливо, творчості.</div>



<div><strong>Як виникає самознецінення?</strong></div>
<div>Спочатку знецінення йде ззовні. Щось зробить дитина, а батьки подивляться і скажуть: "Щось таке собі, можеш краще", або просто розчаровано поглянуть, наче питаючи: "Як таке можна було зробити? Намалювати так негарно чи написати з такою кількістю помилок? Ти хоч щось вмієш? Як ти цього не знаеш? Що ти взагалі знаєш?" Це знецінення знань та вмінь дитини разом із відторгненням і неприйняттям.</div>
<div>Або дитина чогось хоче, а їй відповідають: "Та нащо воно тобі треба? Це якийсь непотріб!" — знецінення потреб та інтересів. Або, наприклад, такий діалог батьків та дитини: </div>
<ul>
<li>“Мені страшно”;</li>
<li>“Ти що, дівчинка якась? Хлопчики не бояться!”. Це знецінення переживань дитини, неприйняття її емоцій.</li>
</ul>
<div>Ще приклад: “От, подивись на сусідську дитину. Отримує одні п’ятірки, а ти як нічого не знав, так і не знаєш!”. Порівняння з іншими в бік приниження — теж знецінення, неприйняття особливостей дитини.</div>
<div>Звісно, це може робитися з найкращими намірами, але такі слова стають травматичними для дитини і руйнівними для ваших стосунків із нею. Постійне знецінення інтроєктується ("проковтується") і потім відтворюється зсередини: "Та що ви від мене хочете? Я нічого не вмію. Що я можу знати? Я ж не та сусідська дитина". Дитина починає занижувати очікування до себе й одночасно — від себе. У результаті знецінює і свої потреби.</div>
<div>Можливий і інший сценарій — гіперкомпенсація. Дитина докладає надзусиль, щоб довести свою цінність, отримати позитивну оцінку. Вона прагне, щоб оцінка її досягнень нарешті допомогла їй самій повірити у свою цінність. Але навіть у цьому випадку внутрішнє знецінення продовжує діяти: "Це недостатньо добре, треба ще краще". Таке постійне порівняння із ідеальним - це, як то кажуть, “найкраще - ворог хорошого".</div>
<div>Знецінення тісно пов’язане з оцінюванням. Коли особистість та її якості оцінюються, навіть у позитивному ключі, це може змістити мотивацію людини на отримання таких "хороших" оцінок замість орієнтації на власні потреби. У таких випадках важливо оцінювати не людину, а конкретні дії. Це допомагає уникати знецінення та будувати більш здорові стосунки.</div>

### **Знецінення інших людей (або з боку інших)**

<div>Знецінення чужих почуттів, дій чи потреб може бути засобом захисту або спробою підвищити свою самооцінку.</div>

#### *Приклади:*
<div><strong>Знецінення успіхів третьої особи (неприсутньої в діалозі)</strong>:</div>
<ul>
<li>«Ой, у нього просто зв’язки».</li>
<li>«Та що він там зробив? Усього лише пощастило».</li>
</ul>
<div>Знецінення спрямоване на іншого з метою уникнення власних неприємних почуттів, таких як сором, провина, страх. </div>
<div><strong>Применшення чужих зусиль у діалозі</strong> :</div>
<ul>
<li>«Тобі просто пощастило опинитися в потрібному місці в потрібний час».</li>
<li>«Будь-хто міг би це зробити».</li>
</ul>
<div>Це може бути способом приховати власну невпевненість або уникнути визнання успіхів іншої людини.</div>
<div>&nbsp;</div>
<div><strong>Заперечення важливості чужих емоцій</strong>:</div>
<ul>
<li>«Та годі вже сумувати через таку дрібницю».</li>
<li>«Ти серйозно? Через це ти злишся?»</li>
</ul>
<div>Така реакція часто спрямована на збереження психологічного комфорту того, хто знецінює, але може викликати почуття ізоляції у співрозмовника.</div>

### **Чому ми знецінюємо?**

<div>Знецінення — це не погана звичка чи риса характеру. Це психологічний захист, який допомагає уникати болю, розчарувань чи зіткнення з неприємними емоціями. </div>
<div>Основні причини:</div>
<ul>
<li><strong>Страх критики чи відторгнення</strong>: людина заздалегідь принижує свої досягнення, щоб інші не могли зробити це за неї.</li>
<li><strong>Копіювання внаслідок інтроєкції</strong>: людина відтворює поведінку тих, з ким виросла.</li>
<li><strong>Незадоволені потреби</strong>: наприклад, дефіцит визнання, підтримки або любові можуть викликати компенсаторну поведінку. </li>
<li><strong>Компенсація</strong>: принижуючи іншого, ми отримуємо відчуття переваги.</li>
<li><strong>Виправдання</strong>: зняття відповідальності за бездіяльність або відсутність результатів своєї діяльності.</li>
<li><strong>Втрата або відсутність чутливості, емпатії: </strong>людина може навіть не розуміти наслідків такої поведінки або свідомо так чинить через психопатичні риси.</li>
</ul>

### **Що хорошого в механізмі знецінення?**

<div>Механізм знецінення може виявитися корисним, особливо в умовах дефіциту або стресу, коли потреби задовольняються лише частково. Він допомагає переживи несприятливі обставини, зберегти внутрішню цілісність і уникнути надмірної фрустрації, коли немає можливості задовольнити потреби.</div>
<div>Наприклад, якщо не вистачає ресурсу для переживання болю, ми можемо знецінити його: сказати собі, що іншим гірше або що зараз не час страждати. Це дозволяє відкласти емоційне переживання, якщо воно недоречне в конкретних обставинах. У таких випадках знецінення може виконувати роль своєрідної «емоційної анестезії».</div>
<div>Крім того, гумор або знецінення перебільшених емоцій допомагають зменшити драматизм ситуації, коли сильні почуття захоплюють нас цілком. Наприклад, гумор на фронті допомагає впоратися з екзистенційними загрозами, зокрема страхом смерті.</div>
<div>Існують також професії, де люди регулярно стикаються зі стражданнями й болем: медики, військові, психіатри, криміналісти. У таких випадках знецінення сприяє зниженню чутливості, допомагаючи їм виконувати свої обов’язки попри постійний контакт із важкими переживаннями.</div>

### **Що в цьому поганого?**

<div>Знецінення почуттів може призводити до їх ігнорування, а це, у свою чергу, викликає дезорієнтацію у власних потребах і житті. Адже емоції – це наш компас. Знецінюючи їх, ми ризикуємо втратити зв’язок із своїми потребами.</div>
<div>Емоції є невід’ємною частиною нашої особистості, тому їх знецінення – це фактично знецінення себе. Крім того, за емоціями стоять потреби про які вони сигналізують або виражають. Ігноруючи їх, ми ризикуємо знецінити самих себе, що може стати основою для розвитку особистісних розладів.</div>
<div>У близьких стосунках знецінення емоцій призводить до браку емпатії, нерозуміння, неприйняття іншої людини. Це може стати причиною віддалення, втрати довіри й охолодження стосунків. Відоме довготривале дослідження щастя показує, що саме якісні близькі стосунки є найважливішим чинником у відчутті щастя.</div>
<div>Знецінення своїх досягнень порушує природні ланцюжки мотивації. Якщо людина знецінює зроблене, вона не отримує задоволення від результату, і наступного разу її мотивація зменшується. У таких випадках доводиться покладатися лише на зовнішню мотивацію або примус. Це зменшує задоволення від діяльності та може призводити до вигоряння, тривожних чи депресивних станів.</div>
<div>Знецінення потреб також негативно впливає на мотивацію. Якщо ми не визнаємо своїх потреб, то й мотив діяти зникає.</div>

### **Що вказує на знецінення?**

<div>Маркери знецінення включають:</div>
<ul>
<li>приниження себе чи інших;</li>
<li>применшення своїх або чужих досягнень;</li>
<li>невизнання власних потреб, почуттів чи досягнень;</li>
<li>постійне порівняння з іншими;</li>
<li>емоції провини або сорому;</li>
<li>емоції відторгнення - відраза, огида.<br />&nbsp;<br />&nbsp;</li>
</ul>
<div>Будь-які оцінки, особливо з негативним забарвленням, можуть бути ознакою знецінення. Також до маркерів належить ігнорування потреб та емоцій — як своїх, так і чужих. Саме ігнорування інших людей теж є знеціненням.</div>

### **Види девалідизації:**

<div><strong>Пряма</strong>: знецінення через прямі висловлювання (наприклад, "Ой, не вигадуй, нічого страшного").</div>
<div><strong>Непряма</strong>: уникнення неприємних тем, ігнорування (наприклад, відсутність уваги, вдячності чи подяки).</div>
<div><strong>Міжособистісна</strong>: у взаємодії з іншими, коли хтось знецінює когось.</div>
<div><strong>Внутрішня (самознецінення)</strong>: власна внутрішня критика та применшення своїх досягнень, ігнорування своїх потреб, емоцій.</div>
<div><strong>Культурна або соціальна</strong>: знецінення на рівні суспільства (наприклад, "чоловіки не плачуть", знецінення чутливості або дискримінація прав жінок).</div>

### **Що робити із знеціненням?**

<div><strong>Практика усвідомленості (у когнітивно-поведінковій терапії - це майндфулнес):</strong></div>
<div>Пробуйте збільшити присутність у моменті, тобто звертайте увагу на процесуальну сторону справи. Навіть якщо щось не хочеться робити, варто розпочати, адже задоволення від процесу зазвичай з'являється через 5–10 хвилин.</div>
<div><strong>Прийняття</strong></div>
<div>Уможливте зміни через усвідомлення та прийняття себе таким, як є, замість боротьби з власними "вадами", відповідно до теорії змін Арнольда Бейсера.</div>
<div>Практикуйте нейтральне безоціночне спостереження за своїми думками, порівняннями та негативними висловлюваннями.</div>
<div><strong>Щоденник зробленого</strong></div>
<div>Записуйте досягнення за день, навіть маленькі. Це допомагає уникнути узагальненого знецінення (наприклад, "Яке ж я ледащо - нічого не зробив сьогодні").</div>
<div><strong>Виявлення інтроєктів</strong></div>
<div>Якщо у вашому мисленні часто з'являються слова "треба", це може свідчити про зовнішню мотивацію. Варто звернути увагу на власну відповідальність за рішення, щоб повернути собі задоволення від зробленого.</div>
<div><strong>Асертивність та межі</strong></div>
<div>Навчіться екологічно захищати свої психологічні межі. Помічайте знецінення з боку інших, вчіться конструктивно відповідати на нього. </div>
<div><strong>Оцінка оточення</strong></div>
<div>Перегляньте доцільність контактів із людьми, які регулярно вас знецінюють, і за можливості змініть оточення.</div>

### **Робота з психологом**

<ul>
<li>Зворотний зв'язок від терапевта допоможе усвідомити прояви знецінення та навчитися діяти інакше;</li>
<li>Ситуація прийняття, підтримки та безоціночного середовища, під час консультації  є дуже терапевтичною;</li>
<li>Техніки: психодраматичні, арт-терапія (малювання, танці), робота з тілесними відчуттями (звернення уваги на те, де у тілі "живе" знецінення), фокусування на переживаннях, завершення незавершених гештальтів через проживання, символічне і фактичне опрацювання ситуацій;</li>
<li>Навички захисту своїх меж, зокрема, через психодраматичні рольові вправи у безпечному середовищі сесії</li>
</ul>

### **Що робити зі знеціненням у близьких стосунках?**

<div>Знецінення у стосунках часто призводить до емоційного віддалення і втрати довіри. Тому варто приділяти увагу прийняттю та емпатії у спілкуванні. Коли ваш партнер чи близька людина ділиться своїми переживаннями, варто їх визнати та розділити. Наприклад, замість "Ой, нічого страшного, інші переживають гірше", краще сказати: "Я бачу, що тобі зараз важко, і я тут, щоб підтримати тебе".</div>
<div>Також важливо уникати порівнянь і висловлювань, які можуть знецінювати досягнення або емоції іншої людини. Наприклад, уникайте коментарів на кшталт: "Це дрібниця", "Було б через що тут переживати?" чи "Твої проблеми не такі вже й серйозні". Замість цього доречна буде ваша підтримка партнера у складні моменти. Варто вголос визнавати досягнення і роботу близьких, відзначати це як поведінкою так і словами.  Це збільшить взаємну довіру та зміцнить зв’язок. </div>
<div>Якщо знецінення спрямоване на вас, вчиться помічати його та говорити партнеру, що така поведінка вам не подобається. В спокійній манері поясніть, які саме почуття викликає така поведінка, що саме вам у цьому не подобається і чому. Партнер може не здогадуватися щодо ваших почуттів та вважати таку поведінку нормальною. Запропонуйте альтернативні способи. Будьте уважні до ваших меж та почуттів у спілкування з партнером. </div>
<div>Емпатія та увага до почуттів іншої людини допомагають уникнути знецінення, яке руйнує стосунки. Пам’ятайте: ваші слова і вчинки мають значення для людей, які вам небайдужі.</div>

### **Історичний аспект**



<div>Термін "девалідизація" не був прямо згаданий у класичних роботах засновників гештальт-терапії Фріца Перлза, Лаури Перлз та Пола Гудмана. Проте феномен знецінення переживань обговорювався в контексті механізмів уникнення, таких як:</div>
<ul>
<li><strong>Ретрофлексія</strong> — спрямування енергії контакту на себе;</li>
<li><strong>Дефлексія</strong> — уникнення прямого контакту.</li>
</ul>


<div>Подальше дослідження цього феномену у такому ж ключі продовжували, зокрема, Польстери та Джозеф Зінкер.</div>
<div>Сучасні дослідники, зокрема Серж і Анна Жинжер у своїй праці <em>“Гештальт-терапія контакту”</em>, виділяють девалідизацію як окремий механізм. Вони вказують, що знецінення часто поєднується із дефлексією та ретрофлексією. На їхню думку, девалідизація є способом уникнення складних емоцій, але водночас створює бар'єр для усвідомлення, доступу до ресурсів та автентичного переживання (щирого контакту як із собою, так і з оточенням).</div>
<div>Однак варто відзначити, що у деяких випадках знецінення може відігравати важливу роль у збереженні психологічної цілісності людини. Наприклад, коли відсутні ресурси для переживання фрустрації чи сильних емоцій, девалідизація може бути тимчасовим адаптаційним механізмом.</div>

### **Висновок**

<div>Девалідизація — це складний та багатогранний феномен, який, хоч і часто має негативний вплив на особистість, також виконує захисну функцію. У контексті терапії важливо розглядати цей механізм не лише як перешкоду, але й як сигнал, що вказує на відсутність ресурсу для роботи зі складними емоціями. Це відкриває можливість для глибшого усвідомлення, прийняття та поступової інтеграції нового досвіду.</div>
<div>Зрештою, навіть сам феномен знецінення не варто знецінювати. Він є важливою частиною адаптаційного процесу, яка може слугувати основою для подальшого розвитку та глибшого контакту із собою та світом.</div>